+++
date = "2025-08-04 19:23:08"
author = "Albert L.G."
title = "El meu currículum, segons qui el llegeixi"
slug = "cv-segons-perspectiva"
tags = ["reflexions", "carrera", "autoconeixement", "cv", "identitat"]
summary = "No hi ha un únic currículum possible. N’hi ha tants com mirades. Avui no vinc a resumir la meva trajectòria, sinó a desmuntar-la."
translationKey = "cv-post"
+++
<!DOCTYPE html>
<html lang="ca">
<head>
  <meta charset="UTF-8">
  <title>El meu currículum, segons qui el llegeixi | Albert L.G.</title>
  <meta name="description" content="No hi ha un únic currículum possible. N’hi ha tants com mirades. Avui no vinc a resumir la meva trajectòria, sinó a desmuntar-la.">
</head>
<body>

<p><em>No hi ha un únic currículum possible. N’hi ha tants com mirades. Avui no vinc a resumir la meva trajectòria, sinó a desmuntar-la. Perquè segons qui miri, la meva història canvia. Aquí en tens les versions.</em></p>
<p><em>O com una mateixa trajectòria laboral pot tenir tantes cares com un capítol de Black Mirror explicat per excaps, l’ego i el teu jo adolescent.</em></p>

<h2>🏛️ Segons un partit polític</h2>
<p>
Veu greu, americana ben planxada, somriure d’acte de campanya.
</p>
<p>
<strong>CV:</strong> Doctor en Estratègia Digital per la Universitat de la Vida, amb formació transversal en lideratge, tecnologia i innovació aplicada. Fundador, mentor, gestor i transformador. Referent en internacionalització i polítiques públiques per atreure inversió.
</p>
<p><em>Nota al marge:</em> Res d’això és mentida, però si m’ho dius així, jo tampoc m’ho creuria.</p>

<p>També podem fer-ne diverses versions:</p>
<ul>
	<li><strong>CV per a un partit conservador:</strong> Expert en ordre i tradició digital. Àmplia experiència dirigint projectes sense sortir-se del marc. Esperit de família, pàtria i dades estructurades.</li>
	<li><strong>CV per a un partit progressista:</strong> Activista de l’accessibilitat web inclusiva. Experiència en transformació digital amb valors. Aliat del codi obert i del canvi amb propòsit.</li>
	<li><strong>CV per a un partit populista:</strong> Currículum honrat, com tu. No soc expert, soc un més. Però conec aquest món millor que els entesos.</li>
</ul>
<p><em>Nota al marge:</em> Tants títols com banderes onegin.</p>

<h2>😰 Segons el síndrome de l’impostor</h2>
<p>
Veu interior tremolosa, sempre en minúscules.
</p>
<p>
<strong>CV:</strong> Fa 20 anys que intento no decebre ningú. A vegades me’n surto. Altres, no tant. Tinc formació, experiència i clients… però encara em pregunto si realment en sé prou. Si estic aquí perquè m’ho he guanyat o perquè vaig tenir sort.
</p>
<p>He fet coses, però no sé si realment compten. He treballat amb empreses grans, però potser va ser casualitat o una bona coincidència. A vegades ni jo mateix sé com he arribat fins aquí.</p>
<p><em>Nota al marge:</em> Mai soc el més llest de la sala. Encara que ho sembli. I si demà algú descobreix que no soc qui diu el meu CV que soc?</p>

<h2>💼 Segons l’ego (mode LinkedIn activat)</h2>
<p>
Veu èpica, fons amb la ciutat il·luminada de nit.
</p>
<p>
<strong>CV:</strong> Arquitecte del creixement digital. Ex-Softonic, Cofundador d’Uvinum (exit), actualment al capdavant de Mindset Digital. Ponent, mentor, estrateg. 20+ anys liderant projectes que han transformat marques. Sempre 10 passos per davant. A vegades, 11.
</p>
<p>Pioner. Visionari. Artífex d’estratègies que han marcat un abans i un després en el SEO a Espanya. Líder natural. Fundador espiritual de més d’una tendència. Referent per als que han vingut després. I sí: humil.</p>
<p><em>Notes al marge:</em> Darrere de cada èxit, hi ha moltes hores de WordPress. El que importa no és la veritat, sinó el posicionament. És impossible condensar tant de talent en una sola pàgina, però aquí ho intento.</p>

<h2>🧳 Segons els meus companys de viatge</h2>
<p>
Veu plural, amb accent de complicitat i anècdotes.
</p>
<p>
<strong>CV:</strong> El que uneix peces fins que tot encaixa. El que apareix amb idees inesperades i les fa realitat. El que no es queda en la teoria. El que s’arromanga. El que diu “i si ho fem diferent?” just quan tot semblava tancat.
</p>
<p><em>Nota al marge:</em> També, a vegades, el que s’avança tant que l’has d’anar a buscar.</p>

<p>També podem recórrer a frases reals de persones amb qui he treballat:</p>
<ul>
	<li><strong>Montserrat Peñarroya:</strong> “Excel·lent professional. És un plaer treballar amb ell. Creatiu, innovador, treballador i bona persona.”</li>
  <li><strong>Alejandro Ramírez:</strong> “Un autèntic expert en SEO i temes relacionats. El seu treball sempre és impecable i l’actitud davant dels reptes, admirable.”</li>
  <li><strong>Maria Franquesa:</strong> “L’Albert és un excel·lent professional i una gran persona. Creatiu i bon jugador d’equip. Una persona valuosa pel grup.”</li>
	<li><strong>Albert Garcia:</strong> “Tenacitat i creativitat, sempre buscant solucions. Molt responsable amb la seva feina. Company i col·laborador generós. I, sens dubte, un expert en SEO.”</li>
	<li><strong>Javier Ferrer:</strong> “Té experiència de sobres en el món d’internet, cuida els detalls i sap motivar l’equip. És proper i responsable a parts iguals.”</li>
  <li><strong>Carlos Ortega:</strong> “L’Albert té uns fonaments de SEO i una experiència en projectes online fora de qualsevol dubte. Els seus resultats (Softonic, Uvinum...) ho demostren. Però, havent treballat amb ell més d’un any, puc confirmar que no només en sap, sinó que sap com i quan aplicar-ho per donar sentit a l’estratègia de qualsevol projecte. A més, l’empatia, la capacitat de delegar, la confiança i la comunicació el fan un gran líder d’equip.”</li>
</ul>
<p><em>Nota al marge:</em> Un no és el que diu de si mateix, sinó el que deixa en els altres.</p>

<h2>🧠 Segons la meva terapeuta</h2>
<p>
Veu pausada, còmoda. Silenci que també parla.
</p>
<p>
<strong>CV:</strong> Professional amb tendència al sobreesforç, exigent amb ell mateix, que ha après a fer del treball un refugi. Aprèn de tot. Escolta de debò. Necessita recordar, de tant en tant, que no cal demostrar res. Ni als altres ni a si mateix.
</p>
<p><em>Nota al marge:</em> Està bé estar cansat. Està bé aturar-se.</p>

<h2>📚 Segons les meves filles</h2>
<p>
Veu orgullosa, tot i que no ho diguin així.
</p>
<p>
<strong>CV:</strong> El papa en sap molt d’internet. I de coses de Google, i d’IA. I escriu. I a vegades li demanen ajuda per coses estranyes. I canta i entrenava bàsquet. I ens porta a entrenos, partits, campus i tornejos. I fa dibuixos. I sempre ens pregunta com ha anat el dia.
</p>
<p><em>Nota al marge:</em> M’han vist teclejar més que dormir. No sé si això és bo.</p>

<h2>🧑‍🎓 Segons el meu jo de 18 anys</h2>
<p>
Veu il·lusionada. Esperança i vertigen.
</p>
<p>
<strong>CV:</strong> De debò viuré fent alguna cosa que m’agradi? Tindré la meva pròpia empresa? Treballaré des de casa, amb horaris rars i projectes que arribin al món? Coneixeré gent que em desafii i m’admiri? Tindré filles? Seguiré escrivint?
</p>
<p><em>Nota al marge:</em> No sabies si te’n sortiries. Però aquí estem.</p>

<h2>📋 Segons l’Excel de Recursos Humans</h2>
<p>
Veu sense ànima. Columnes. Filtres. Nombres.
</p>
<ul>
  <li><strong>Nom:</strong> López, Albert</li>
  <li><strong>Càrrec:</strong> SEO Manager / Cofundador</li>
  <li><strong>Sector:</strong> Màrqueting digital</li>
  <li><strong>Experiència:</strong> 25 anys</li>
  <li><strong>Competències:</strong> SEO, estratègia, contingut, IA, lideratge</li>
  <li><strong>ID intern:</strong> 001178-AL</li>
</ul>
<p><em>Nota al marge:</em> No reflecteix ni els dubtes ni les nits sense dormir. Però es pot exportar a PDF.</p>

<h2>📎 Segons un algoritme d’IA</h2>
<p>
Veu monòtona. Dades estructurades.
</p>
<p>
<strong>CV:</strong> Perfil identificat com a Professional Sènior en Màrqueting amb especialització en SEO, analítica, IA aplicada i gestió de projectes. Alta probabilitat d’èxit en entorns emprenedors i equips petits amb cultura horitzontal. Rellevància mitjana-alta en cerques relacionades amb innovació digital en llengua catalana i castellana.
</p>
<p>Albert L.G.: Especialista SEO | Integrador d’IA | Estrateg digital | +80 projectes | +947K sessions orgàniques generades | 100% data-driven | 🤖</p>
<p><em>Nota al marge:</em> A la IA encara li costa veure l’ànima entre etiquetes. L’home que va entrenar les màquines… abans que elles l’acabessin substituint.</p>

<h2>🟫 Segons el meu jo d’aquí a 20 anys (jubilat, espero)</h2>
<p>
Veu reflexiva, des del futur.
</p>
<p>
<strong>CV:</strong> Vaig ser moltes versions de mi mateix. Algunes brillaven a LinkedIn. D’altres, només als ulls de les meves filles. El millor currículum va ser el que mai vaig imprimir: el que vaig escriure amb temps, valors i atenció.
</p>
<p><em>Nota al marge:</em> El millor títol? Aprenent constant.</p>

<h2>🧭 Reflexió final: qui signa la teva història? El veritable CV</h2>
<p>
Cap currículum explica tota la veritat. Alguns idealitzen. Altres minimitzen. Tots editen. Però potser el més important no és el format, ni el títol més pomposament escrit… sinó la consciència que som moltes versions de nosaltres mateixos. I totes ens pertanyen.
</p>
<p>
Aquest exercici no busca reescriure la meva trajectòria, sinó obrir-la. Fer-la més porosa. Més humana. Perquè fins i tot quan parlem de feina, seguim parlant de nosaltres.
</p>
<p>
Cap d’aquests currículums és del tot cert. O potser tots ho són. Perquè la veritat —com el SEO— depèn del context. I jo, en el fons, encara estic en construcció.
</p>

<p><strong>I tu, quina versió de la teva història vols escriure avui?</strong></p>

</body>
</html>
